China maakt schoon schip binnen de legertop. Dit weekend zijn de twee hoogste militairen van het land aan de kant gezet. President Xi Jinping houdt de legertop nu onder controle met slechts één bondgenoot: Zhang Shengmin, de man wiens taak het is om erop toe te zien dat mensen zich aan de regels houden.

Het is de zoveelste zuivering binnen de hoogste rangen van het Volksbevrijdingsleger. Die roept fundamentele vragen op over de staat van het leger én over de mate van controle van Xi als partijleider.

Er gingen al een tijdje geruchten dat generaal Zhang Youxia, vicevoorzitter van de Centrale Militaire Commissie (CMC), onenigheid had met Xi. Die geruchten werden alleen maar sterker nadat hij de afgelopen twee weken niet meer was gezien.

Zaterdag werd bekendgemaakt dat er een onderzoek is ingesteld tegen Zhang en Liu Zhenli, een ander lid van de legertop. Ze worden verdacht van "ernstige schendingen van discipline en wetgeving" en het hebben van "een uiterst negatieve impact op de partij, de natie en het leger".

Het nieuws veroorzaakt een schokgolf onder China-experts. Velen slaan vooral aan op een opiniestuk uit de krant van het Volksbevrijdingsleger, waarin wordt geïmpliceerd dat het gezag van Xi ernstig is ondermijnd.